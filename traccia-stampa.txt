Raspberry Pi in azione
----------------------

Giovedì 6 Giugno 2014 alle ore 21, presso la sede del Linux Novara in via Bonzanini 13, all'interno delle serate "Open Talk", verrà organizzato l'evento "Raspberry Pi in azione".

Lo scopo della serata è quello di introdurre, agli appassionati di tecnologie aperte, l'utilizzo di Raspberry Pi.

Raspberry Pi è un single-board computer (SBC) sviluppato in Inghilterra dalla Raspberry Pi Foundation.

L'idea di base del progetto è quella di realizzare un dispositivo economico, utile a favorire l'insegnamento dell'informatica nelle scuole.

Raspberry Pi è stato però progettato per ospitare sistemi operativi basati su un kernel Linux o RISC OS ed effettuare il boot da una scheda SD.

Grazie a questa flessibilità è quindi possibile fare tutto quello che si fa con un normale computer con installato Linux, stando nelle dimensioni di un pacchetto di sigarette e nel costo di una cena al ristorante.

Le prestazioni sono inferiori a quelle di un moderno computer, ma nonostante questo è possibile utilizzare Raspberry Pi in una molteplicità di applicazioni.

Durante l'evento verrà presentato Raspberry Pi sia come Media Center, che come ambiente di sviluppo per applicazioni LAMP: Linux, Apache, MySQL e PHP, utilizzando una installazione di Wordpress.

Oltre a questo verranno illustrati una serie di altri utilizzi, basati su software OpenSource: Retrogaming, Online Radio, Storage/backup di rete etc.

Per ogni utilizzo, verranno indicati i siti internet dove scaricare distribuzioni e programmi, in grado di alterare il comportamento base di Raspebrry Pi.


Chi è Linox Novara

Linox è il Linux User Group di Novara, fondato nel 2011 con lo scopo di proporre attività sul territorio volte alla conoscenza e alla diffusione della filosofia e degli strumenti del software libero e della "cultura" libera in generale.

Espressione del Linox sono i corsi di alfabetizzazione informatica, su software libero, che vengono organizzati durante l'anno.

Per maggiori informazioni potete consultare il sito dell'associazione

http://linoxnovara.wordpress.com/
